---
title: "الهوية السودانية"
short: معظم السودانيين بيصنفوا الشعب السوداني من الناحية الاثنية لقسمين قبائل من أصول افريقية وقبائل من اصول عربية ، ازدواجية العروبة والافريقانية دي أدت لنتائج اسوأ علي واقعنا من صراع اليمين واليسار   ....
img: "/img/sd.jpg"
images :

---

## ‎*الهوية السودانية*
 
‎معظم السودانيين بيصنفوا الشعب السوداني من الناحية الاثنية لقسمين قبائل من أصول افريقية وقبائل من اصول عربية ، ازدواجية العروبة والافريقانية دي أدت لنتائج اسوأ علي واقعنا من صراع اليمين واليسار .

‎تصنيف القبائل العربية جاي من اي قبيلة ما عندها (رطانة ) دي قبيلة عربية ، برغم انو اللغة البتتكلم بيها القبائل دي خليط من اللغة العربية وكلمات عمرها الاف السنين بالإضافة لأسماء آلهة كوشية عمرها الاف السنين . والغريب انو داخل بيوتنا يوميا بنذكر أسماء الآلهة الكوشية وبنستخدم كلمات عمرها ممكن يرجع لسبعة او تمانية الف سنة وبنستخدم الكلمات بدون ما نسال معناها أو جاءتنا من وين وكيف . ومعظم عاداتنا وتقاليدنا المشتركة عمرها الاف السنين 

‎الكلمات الجاية دي كلها مذكورة في قاموس بيدج للهيروغليفية ونازلة معاها صور للكلمات دي من القاموس 
‎(*) سي كلمة منتشرة بتستخدمها النسوان في الافراح (سي يا يابا مثلا) . سي هو الإله التمساح الحامي من الشرور و الارواح الشريرة في الديانة الكوشية . والمعني تحصين صاحب الفرح بالإله سي
‎

### (*) كر :

‎ كر بضم الكاف تقال عندما يكح الطفل او الشخص البالغ ، وتقال للشفقة (كر عليك / كر علي ) وكر هو إله الارض مستودع الاجساد الميتة 
‎

### (*) بس : 

‎بس عليك بكسر الباء تقولها النساء عند الإستياء من قول ما أو فعل ما ، وبس هو إله الفسق والفجور لدي قدماء كوش . (يعني  يتسلط عليك بس فتصبح ماجنا وفاسقا ) . ودي طبعا دعوة سيئة بمقاييسهم قبل أربعة او خمسة الف سنة . والإله بس هو إله في شكل قزم قبيح جدا  ، راجع الصورة المرفقة ويمكن ايجاد عشرات التماثيل بالبحث في الانترنت 
‎

### (*) دودو :

‎شليل وينو أكلو الدودو أغنية لعبة شليل أجيال كتيرة لعبت شليل وماف زول سأل الدودو ده شنو . دودو هو إله الشر في ديانة وادي النيل القديمة 

### (*) بورا :

‎الكديسة في العامية السودانية تسمي بورا ، كان قدماء الكوشيون يعتقدون في أن الإله را (رع) يسكن في القط الكلمة من مقطعين بو وتعني المسكن و را وتعني الإله را او رع والمعني مسكن الإله رع
‎

### (*) بس :

‎بس بكسر الباء او بسات هو اله بجسد قط وهو الأله حامي البراءة والطفولة 
‎وكلمة بس مستخدمة لطرد القط أو إبعاده في عامية اهل السودان
‎

### (*) وووب :


‎وووب علي  كانت تقال عند موت عزيز وهي منتشرة في كل السودان . ووب هو كبير الكهنة المختص بتحنيط الموتي لدي قدماء الكوشيين . وتوجد نقوش حجرية توثق لمجموعة من النساء يهلن التراب علي روؤسهن بنفس الطريقة المتبعة في زمننا هذا عند موت عزيز  (لاحظ نفس اللفظ ووب مع نفس العادة السائدة قبل الاف السنين) 
‎(*) واااي : كلمة تقال عند الفزع والخوف الشديد ووردت بنفس المعني في قاموس بيدج (يعني النسوان في زمن بعانخي ذاتو كان بيقولن واي لمن يخافن)
‎

### (*) تقابا :

‎هي نار القرآن المعروفة في الخلاوي والكلمة تتكون من مقطعين تقا او تكا بمعني النار في الهيروغليفية  وبا هي الروح والمعني نار الروح أو نار الروحانية .
‎السودانيين خلال الاف السنين انتقلوا من الوثنية الي اليهودية الي المسيحية الي الاسلام . وفي كل دين جديد بيدخلوا بعاداتهم الدينية والدنيوية في الدين القديم بيدخلوا بيها للدين للجديد . وعلي سبيل المثال الاب فانتيني او القسيس فانتيني جاء للسودان بعد انهيار مملكة المقرة (مملكة دنقلا المسيحية ) عام 1517 باحثا عن آثار المقرة المسيحية . وألف كتاب بيتحدث عن عادات مسيحية  وجدها عند سكان المقرة حتي بعد دخولهم الاسلام ومنها في الاربعين بياخدوا المولود للنيل وبيغطسوه في الماء ودي محاكاة للتعميد في المسيحية المولود بيعمد (يغطس) في الماء المقدس في الاربعين 
‎وأيضا طباعة الكف بدم الذبيحة علي مدخل البيت من عادات المقرة المسيحية وتستخدم في كرامة الحاج لبيت الله الحرام حتي اليوم  وأيضا وضع جريد النخل علي كشواهد للقبور من عادات مملكة المقرة 
‎فالظاهر السودانيين بعد دخولهم للاسلام قاموا بأسلمة كثير من عاداتهم المسيحية وواصلوا فيها عادي . 
‎ايضا عادة بذل الطعام في اماكن العبادة كالخلاوي مثلا قديمة بقدم التاريخ . جبل البركل هو مسكن الإله أمون في عقيدة وادي النيل القديم وكان الحجاج بيأتوا لجبل البركل من كل أنحاء مصر والسودان . وكان الطعام بيبذل علي طرق المنطقة لياكل منه الحجاج مجانا 
‎

### (*) شو :


‎جاء جاري شو . والعربية مشت شو . كلمة شو تستخدم للدلالة علي السرعة الخارقة ، وشو هو إله الهواء والفضاء (الدافق بقوة والمالئ الفراغ بين الارض والسماء)
‎(*)كعب : كلمة سودانية متفردة ، وردت في قاموس بيدج بمعني سئ 
‎(*) بعاتي : البعاتي شخصية اسطورية شريرة في السودان . با كما ذكرنا تعني الروح في الهيروغليفية . عاتي او ااتي تعني العدائي او الشرير في الهيروغليفية والمعني الروح الشريرة 
‎

### (*) جب :


‎جب   بضم الجيم وتنطق كنطق  ، جب عليك ، جب هو إله الأرض لدي قدماء الكوشيين ، جب عليك تعادل الله يغطس حجرك المتداولة 
‎(*) الشكية لي ابو ايد قوية جملة رائجة ومستخدمة . فمن هو اب ايد قوية الذي يجأر له بالشكوي إنه الإله ابادماك الذي تصفه الترنيمة المنقوشة علي معبده في المصورات (إنه رب النقعة ورب المصورات ، صاحب تاسيتي ، أسد الجنوب ، ذو اليد الباطشة ، يستجيب لمن يدعوه ، مستودع الاسرار ، لا تراه العين ، ملاذ الرجال والنساء )
‎الحمدلله علي نعمة الاسلام (*)خم :
‎الزول ده خمانا ساكت بمعني الاستغفال او الاستهبال ، وردت بنفس المعني في قاموس بيدج 
‎

### (*) جر : 

‎تستخدم لطرد الكلب أو اإسكاته وردت في قاموس بيدج بمعني إصمت أو إسكن 
‎

### (*) برش :


‎رونالدو برش المدافعين كلهم 
‎بمعني الاستلقاء ارضا ومنها البرش المعروف لدينا ، وردت في الهيروغليفية بنفس المعني  
‎

### (*) زرزر : 


‎بنقول زرزرتو لمن اعترف ، زرزرتو جنس زرزرة ، وردت بنفس المعني في قاموس بيدج 
‎

### (*) ودى :


‎ودي التلفون ده لأبوك ، ودي صينية الغداء ، بمعني ايصال الشئ ، ووردت بنفس المعني بالنص في قاموس بيدج 
‎

### (*) خرت :


‎تستعمل للدلالة علي الربح في الالعاب زي البلي والكوتشينة والعاب القمار . في الهيروغليفية بنفس المعني 
‎

### (*) بق : 


‎بق او بقة ، لوصف شدة الاستضاءة ، اللمبة باقة ، نورك باقي الليلة ، وردت بنفس في قاموس بيدج للهيروغليفية
‎

### (*) شن شنو :


‎شن بتقولوا ، شنو قصدك . الكلمتان بنفس المعني ووردت الكلمتين معا في قاموس بيدج للهبروغليفية بنفس المعني المستخدم عندنا 
‎

### (*) نق :

‎الفعل من نقة بكسر النون ، كثرة الكلام المزعج وردت بنفس المعني من قاموس بيدج للهيروغليفية 
‎

### (*) سيك سيك :


‎سيك سيك معلق فيك ، الشئ الذي لا فكاك منه ، وردت بنفس المعني في قاموس بيدج
‎

### (*) صر :

‎لابس اسود صر من 
‎الزول ده هلالابي صر 
‎تفيد اكتمال الصفة او بلوغها الحد الاقصي ووردت في قاموس بيدج بذات المعنى 
‎

### (*) كك :


‎انت عندك كك في راسك .. بمعني الجنون او الاختلال ، وردت في قاموس بيدج بمعني الماء الاسود المسبب للجنون والاختلال العقلي اذا تكونت في الدماغ 
‎

### (*) حق :


‎الحق معروف لدي النساء لحفظ العطور والريحة وما شابه ، ومنها حقة التمباك لدي الرجال ، وردت في قاموس بيدج بمعني المستوعب او الحافظ
‎

### (*) تف :


‎وردت في قاموس بيدج بمعني البصق 


‎

### (*) دقش :


‎انا داقش الخلا 
‎الزول ده دقش الصعيد 
‎في عاميتنا بمعني السير أو الولوج الي ، وردت في الهيروغليفية بذات المعني 

‎

### (*) خبت او خبيت :


‎بمعني الضرب المبرح في العامية السودانية  ، وردت بنفس المعني في قاموس بيدج للهيروغليفية 
‎  كل الكلمات دي واكتر منها بعشرات المرات ممكن تستزيد منها في مجموعة  كلام سوداني علي الفيسبوك  للباحث  المتميز  أو في حسابو الشخصي 
‎السؤال اللي بيطرح نفسو لكل سوداني هو إذا انت ما كوشي تماما او الجينات الكوشية ما غالبة عليك بشكل كبير جدا فشنو البخليك جزء كبير جدا من كلامك جاي من ناس اتكلموا بيهو قبل أن يخلق الله العرب واللغة العربية ، شنو البيخليك بتعيش حياتك بعادات بتعود لالاف السنين ومصدرها الحضارة الكوشية أو النوبية 
‎شنو البيخلي الواحد لما يتولد بيعمدوه في موية النيل . في الختان والزواج العادات المستخدمة دي كلها جرتق وضريرة وغيرو دي كانت مراسم تتويج الملوك من آلاف السنين وتواضعت مع تواضع الحضارة فاصبحت مستخدمة في الختان والزواج ، ولما يموت بيضعوا جريد نخل كشواهد علي قبره ، معظم عاداتك البتعيش بيها كوشية والكلمات المعبرة ذات المعني الواضح من الرانكمت ، ليه ثقافتك اللي عايش بيها بالكامل كوشية ، مع الانتباه لأن كوش كانت امبراطورية مترامية الاطراف وفيها عشرات الاثنيات ، واختلاف البشرات الموجود حاليا ، نفس السحنات والالوان المختلفة   كان موجود  وموثق ومصور علي رسومات عديدة في المعابد والمدافن🇸🇩 ..